Iniɣ n yiḍ d wass yezga. 
Fell-aneɣ ugin ad frun.
Iḍ yeqqar mettif tirga.
Nniɣ-as llaẓ i umeɣbun.
Ass yenna a yiḍ ar tesga.
Ulawen fell-i ay ttrun.
Anda yewweḍ yiḍ ad yeqqim.
Ad isew deg wasif yufa.
Ɣas yufa-d yiwen ɣef yidmim.
Ad t-yawi akken deg tnafa.
Agris d usemmid ugzim.
Tidderɣelt akk d tlufa.
Ad as-yezwi merra aglim.
Mi i d-yuki rruḥ ma yecfa.
Asmi ugin ad frun.
Rran awal ɣer wugdud.
Ad d-yini anwa ara yettrun.
D win yuklalen addud.
Yekker wugdud ameɣbun
Yenna atah wul-iw i yeffud.
I melmi ara ad yali wass.
Ɣef ur d-irennu ara yiḍ?
I melmi ara neg isulas.
Ur aɣ-ɣeṭlen ara wiyyiḍ?
Melmi ara aɣ-d-mɣint tuɣmas.
Ur aɣ-yettruẓ ara usemmiḍ?
Ma ẓẓay wawal afsas, Ad asen-d-yernu ujelkiḍ.
